{
  "id": "xinjing",
  "title": "心经",
  "author": "唐·玄奘 (译)",
  "totalChapters": 1,
  "versionNote": "《般若波罗蜜多心经》，简称《心经》，是佛教大乘教典中核心的经典。本版本采用唐代高僧玄奘法师的经典译本。全经仅二百六十余字，却浓缩了般若智慧的精髓，阐述了“五蕴皆空”与“色空不二”的深刻哲理，是汉传佛教中流传最广、影响最大的经文之一。",
  "chapters": [
    {
      "chapter": 1,
      "title": "心经全文",
      "content": "观自在菩萨，行深般若波罗蜜多时，照见五蕴皆空，度一切苦厄。\n舍利子，色不异空，空不异色，色即是空，空即是色，受想行识亦复如是。\n舍利子，是诸法空相，不生不灭，不垢不净，不增不减。\n是故空中无色，无受想行识，无眼耳鼻舌身意，无色声香味触法，无眼界乃至无意识界。\n无无明亦无无明尽，乃至无老死，亦无老死尽。\n无苦集灭道，无智亦无得，以无所得故。\n菩提萨埵，依般若波罗蜜多故，心无挂碍；无挂碍故，无有恐怖，远离颠倒梦想，究竟涅槃。\n三世诸佛，依般若波罗蜜多故，得阿耨多罗三藐三菩提。\n故知般若波罗蜜多，是大神咒，是大明咒，是无上咒，是无等等咒，能除一切苦，真实不虚。\n故说般若波罗蜜多咒，即说咒曰：揭谛揭谛，波罗揭谛，波罗僧揭谛，菩提萨婆诃。"
    }
  ]
}
