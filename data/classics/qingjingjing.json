{
  "id": "qingjingjing",
  "title": "清静经",
  "author": "葛玄 (传)",
  "totalChapters": 1,
  "versionNote": "《太上老君说常清静经》，简称《清静经》，是道教核心经典之一。全经仅四百余字，言简意赅，阐述了“清静”二字的至高境界，是道教徒日常诵习的重要功课。经文通过对宇宙、人生本质的深刻剖析，指引人们如何通过去欲、澄心来达到与道合一的境界。",
  "chapters": [
    {
      "chapter": 1,
      "title": "清静经全文",
      "content": "老君曰：大道无形，生育天地；大道无情，运行日月；大道无名，长养万物；吾不知其名，强名曰道。\n夫道者：有清有浊，有动有静；天清地浊，天动地静。男清女浊，男动女静。降本流末，而生万物。\n清者浊之源，动者静之基。人能常清静，天地悉皆归。\n夫人神好清，而心扰之；人心好静，而欲牵之。\n常能遣其欲，而心自静，澄其心，而神自清。自然六欲不生，三毒消灭。\n所以不能者，为心未澄，欲未遣也。\n能遣之者，内观其心，心无其心；外观其形，形无其形；远观其物，物无其物。三者既悟，唯见于空；\n观空亦空，空无所空；所空既无，无无亦无；无无既无，湛然常寂；寂无所寂，欲岂能生？\n欲既不生，即是真静。真常应物，真常得性；常应常静，常清静矣。\n如此清静，渐入真道；既入真道，名为得道，虽名得道，实无所得；为化众生，名为得道；能悟之者，可传圣道。\n老君曰：上士无争，下士好争；上德不德，下德执德。执著之者，不名道德。\n众生所以不得真道者，为有妄心。既有妄心，即惊其神；既惊其神，即著万物；既著万物，即生贪求；既生贪求，即是烦恼。\n烦恼妄想，忧苦身心。便遭浊辱，流浪生死，常沉苦海，永失真道。\n真常之道，悟者自得，得悟道者，常清静矣。"
    }
  ]
}
